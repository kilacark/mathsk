# Rovnice priestorových útvarov

## Normálová rovnica roviny
Podobnou úvahou ako pre priamku v rovine dostávame normálovú rovnicu roviny určenej bodom $X_{0}$ a normálovým vektorom n
$ (\mathbf{X - X_{0}})\cdot\mathbf{n} = 0 $ 	(2.22)

Ak sú súradnice normálového vektora $\mathbf{n}=[a,b,c]$ a určujúceho bodu $P[x_{0},y_{0},z_{0}]$, rozpísaním do súradníc dostávame
$ a(x - x_{0}) + b(y - y_{0}) + c(z - z_{0}) = 0. $ 	(2.23)

Po úprave dostávame všeobecnú rovnicu roviny. 

## Všeobecná rovnica roviny
je rovnica v tvare
$ ax+by+cz+d=0$, kde $a, b, c, d $ sü reálne čísla.	(2.24)

Ich geometrický význam je podobný ako vo všeobecnej rovnici priamky v rovine: $\mathbf{n}=[a,b,c]$ je normálový vektor roviny a číslo $-d$ je rovné jeho skalárnemu súčinu s polohovým vektorom ľubovoľného bodu roviny.
Polpriestory určené touto rovinou majú nerovnice

$ ax + by + cz + d \le 0 $  $\quad$ a $\quad$  $ax + by + cz + d \ge 0.$	(2.25)

Príklad 14. Nájdeme všeobecnú rovnicu roviny prechádzajúcej bodmi $A[-1,3,0]$, $B[2,4,8]$ a $C[0,-4,1]$. Zistíme, pre ktoré číslo $d$ leží bod $D[d,10,-1]$ v tejto rovine.

Riešenie: Na určenie všeobecnej rovnice roviny potrebujeme jej normálový vektor a jej jeden bod. Jej normálový vektor je kolmý na vektory $\mathbf{B - A}$ a $\mathbf{C - A}$, môžeme teda použiť ich vektorový súčin. Ten vypočítame podľa vzťahu 2.6

$ (\mathbf{B - A}) \times (\mathbf{C - A}) = \begin{vmatrix}
\mathbf{i} & \mathbf{j} & \mathbf{k} \\
2 & -4 - 3 & 1 \\
(-1) & -4 - 3 & 1 - 0
\end{vmatrix} = 57\mathbf{i} + 5\mathbf{j} - 22\mathbf{k}
 $

Keďže bod $A[-1,3,0]$ leží v hľadanej rovine, jej rovnica má tvar $57(x + 1) + 5(y - 3) - 22z = 0$. Po roznásobení

$ 57 x + 5 y - 22 z + 42 = 0. $

Bod $D$ leží v tejto rovine práve vtedy, ak platí

$ 57 d + 5.10 - 22.(-1) + 42 = 0, $

teda pre hodnotu $d = -2$.
$\clubsuit$

Poznamenajme, že rovnicu roviny sme mohli tiež hľadať podobným spôsobom ako rovnicu priamky danej dvomi bodmi, t.j. dosadením súradníc daných bodov do všeobecnej rovnice roviny a riešením sústavy lineárnych rovníc.
Iná možnosť riešenia predchádzajúceho príkladu je založená na nasledujúcej všeobecnej úvahe. Predpokladajme, že máme nájsť všeobecnú rovnicu roviny určenej tromi bodmi $A[x_0,y_0,z_0]$, $B[x_1,y_1,z_1]$ a $C[x_2,y_2,z_2]$. Ľubovoľný bod $X[x,y,z]$ leží v tejto rovine práve vtedy, ak trojica vektorov $\mathbf{X-A}$, $\mathbf{B - A}$ a $\mathbf{C - A}$ umiestnená v spoločnom začiatku $A$ leží v tej istej rovine. To platí práve vtedy, ak tieto vektory nevytvoria skutočný rovnobežnosten, ale jeho priemet do roviny, inak povedané objem vytvoreného rovnobežnostena bude $0$. Použitím vzťahu 2.7 dostávame

$ \begin{vmatrix}
x - x_{0} & y - y_{0} & z - z_{0} \\
x_{1} - x_{0} & y_{1} - y_{0} & z_{1} - z_{0} \\
x_{2} - x_{0} & y_{2} - y_{0} & z_{2} - z_{0}
\end{vmatrix} = 0
 $ 	(2.26)

## Parametrické rovnice roviny
Ak poznáme jeden bod roviny $X_{0}$ a tiež jej dva nerovnobežné smerové vektory r a s, tak ľubovoľný bod $X$ priestoru leží v danej rovine práve vtedy, ak vektor $\mathbf{X- X_{0}}$ je lineárnou kombináciou vektorov r a s. To znamená, že existujú také reálne čísla $t$ a $u$, že platí

$ \mathbf{X - X_{0}}=t\mathbf{r} + u\mathbf{s}.$

Rozpísaním tejto rovnice v súradniciach dostávame parametrické rovnice roviny určenej bodom $X_{0}=[x_{0},y_{0},z_{0}]$ a smerovými vektormi $\mathbf{r}=[r_{1},r_{2},r_{3}]$ a $\mathbf{s}=[s_{1},s_{2},s_{3}]$
$[x,y,z]=[x_{0}+tr_{1}+us_{1},y_{0}+tr_{2}+us_{2},z_{0}+tr_{3}+us_{3}] $ 	(2.27)

V tejto rovnici parametre $t$ a $u$ sú ľubovoľné reálne čísla. Poznamenajme ešte, že vo väčšine prípadov je práca s parametrickými rovnicami roviny dosť komplikovaná a preto sa prakticky nepoužívajú.

Príklad 15. Overíme, či bod $P[11,1,-12]$ leží v rovine určenej parametrickými rovnicami $[x,y,z] = [2-3t+u,-1-t,2t-3u]$.

Riešenie: Bod $P$ leží v danej rovine práve vtedy, ak existujú také čísla $t$ a $u$, pre ktoré platí

$ 11 = 2 - 3t + u,\quad 1 = -1 -t, \quad -12 = 2t - 3u. $

Z druhej rovnice vidíme, že ak také čísla existujú, tak $t = -2$. Dosadením tejto hodnoty do prvej a tretej rovnice dostaneme dve rovnice pre $u$. Prvá z nich má riešenie $u = 3$, kým druhá má riešenie $u = \frac83$. Preto bod $P$ neleží v danej rovine. Ak by mali posledné dve rovnice to isté riešenie, bod by v rovine ležal. $\clubsuit$

## Parametrické rovnice priamky v priestore
sú analogické tým v rovine. Ich vektorový tvar pre priamku určenú bodom $X_{0}=[x_{0},y_{0},z_{0}]$ a smerovým vektorom $\mathbf{s}=[s_{1},s_{2},s_{3}]$ je
$[x,y,z]= [x_{0}+s_{1}t,\;y_{0}+s_{2}t,\;z_{0}+s_{3}t],\quad t\in{\bf R}. $ 	(2.28)

Priamka v priestore nemá všeobecnú rovnicu, pretože v priestore nie je možné jednoznačne určiť smer jej normálového vektora.

Príklad 16. Napíšeme rovnicu priamky kolmej na rovinu s rovnicou $3x+2y-5z+1=0$ a prechádzajúcej bodom $P[-4,0,2]$.

Riešenie: Keďže hľadaná priamka je kolmá na danú rovinu, ako jej smerový vektor môžeme použiť normálový vektor roviny. Parametrické rovnice priamky preto sú

$[x,y,z]= [-4 + 3t, 2t, 2 - 5t]. $

$\clubsuit$

## Rovnica guľovej plochy
Guľová plocha určená stredom $S=[x_{0},y_{0},z_{0}]$ a polomerom $r$ má rovnicu
$ (x-x_{0})^2+(y-y_{0})^2+(z-z_{0})^2=r^2. $