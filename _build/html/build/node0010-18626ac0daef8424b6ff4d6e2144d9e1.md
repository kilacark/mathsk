# Chyby aritmetických operácií.

Budeme predpokladať, že vykonávame presné aritmetické operácie s nepresnými číslami, teda s aproximáciami. Ďalej budeme predpokladať, že poznáme chyby, resp. odhady chýb týchto aproximácií. Budeme vyšetrovať, s akou presnosťou sa dá stanoviť výsledok, teda aká je jeho chyba, resp. jej odhad. Nech

$x_i =\bar x_i +\Delta x_i, \ \ \vert\Delta x_i\vert \leq \varepsilon _i \quad \hbox{ a } \quad \left\vert \frac{ \Delta x_i}{x_i}\right\vert \leq \delta _i, \ \ i=1,2,$

kde $ \varepsilon _i$ resp. $ \delta _i$ je odhad absolútnej, resp. relatívnej aproximácie $ \bar x_i$.

Ak je $ \bar u = \bar x_1 + \bar x_2 $ aproximácia súčtu $ u=x_1+x_2$, potom

$u=\bar x_1+\Delta x_1+\bar x_2+\Delta x_2 = \bar u +\Delta u,$

kde

$\Delta u = \Delta x_1 + \Delta x_2,$

a platí

$\vert\Delta u \vert \leq \vert\Delta x_1\vert + \vert\Delta x_2\vert \leq \varepsilon _1 + \varepsilon _2.$

Ak je $ \bar v = \bar x_1 - \bar x_2 $ aproximácia rozdielu $ v=x_1-x_2$, potom

$\Delta v = \Delta x_1 - \Delta x_2,$

a platí

$\vert\Delta v \vert \leq \vert\Delta x_1\vert + \vert\Delta x_2\vert \leq \varepsilon _1 + \varepsilon _2.$

Ak je $ \bar w = \bar x_1 \bar x_2 $ aproximácia súčinu $ w=x_1 x_2$, potom

$w=\bar x_1 \bar x_2 +\bar x_1\Delta x_2+\bar x_2\Delta x_1+ \Delta x_1 \Delta x_2 = \bar w +\Delta w,$

položíme

$\Delta w \approx \bar x_1\Delta x_2 + \bar x_2 \Delta x_1,$

(člen $ \Delta x_1 \Delta x_2 $ neuvažujeme), potom platí

$\vert\Delta w \vert \leq \vert\bar x_1\vert\varepsilon _1 + \vert\bar x_2\vert \varepsilon _2.$

Ak je $ \bar z = \bar x_1 / \bar x_2 $ aproximácia podielu $ z=x_1/ x_2$, potom

$z=\frac{\bar x_1+\Delta x_1}{ \bar x_2+\Delta x_2} = \bar z +\Delta z,$

kde

$\Delta z=\frac{\bar x_2\Delta x_1 - \bar x_1 \Delta x_2} {\bar x_2^2},$

a platí

$\vert\Delta z \vert \leq \frac{\vert\bar x_2\vert\varepsilon _1 + \vert\bar x_1\vert \varepsilon _2}{\vert\bar x_2\vert^2}.$

Pre relatívne chyby môžeme z vyššie uvedených vzťahov odvodiť

$\frac{\Delta u}{u} \approx \frac{\bar x_1}{ \bar x_1+ \bar x_2} \frac{\Delta x_1}{ x_1} +\frac{\bar x_2}{ \bar x_1+ \bar x_2} \frac{\Delta x_2}{ x_2},$

$\vert \frac{ \Delta u}{u} \vert \leq \frac{1}{ \vert \bar x_1+ \bar x_2 \vert} ( \vert\bar x_1\vert \delta _1 +\vert\bar x_2\vert \delta_2).$

$\frac{\Delta v}{v} \approx \frac{\bar x_1}{ \bar x_1- \bar x_2} \frac{\Delta x_1}{ x_1} -\frac{\bar x_2}{ \bar x_1- \bar x_2} \frac{\Delta x_2}{ x_2},$

$\vert\frac{\Delta v}{v}\vert \leq \frac{1}{ \vert\bar x_1-\bar x_2 \vert} ( \vert\bar x_1\vert \delta _1 +\vert\bar x_2\vert \delta_2).$

Upozorňujeme tu na fakt, že pri odčítaní blízkych čísel má na veľkosť relatívnej chyby rozdielu rozhodujúci význam číslo $\frac{1}{\bar x_1-\bar x_2}$.

$\frac{ \Delta w}{w} \approx \frac{\bar x_1 \Delta x_2+ \bar x_2 \Delta x_1}{\bar x_1 \bar x_2}= \frac{\Delta x_2}{\bar x_2}+ \frac{\Delta x_1}{ \bar x_1},$

$\vert \frac{\Delta w}{w} \vert \leq \delta _1 + \delta_2.$

$\frac{\Delta z}{z} \approx \frac{\Delta x_1} { \bar x_1}- \frac{\Delta x_2}{\bar x_2},$

$\vert\frac{\Delta z}{z}\vert \leq \delta _1 + \delta_2.$

Nech je $x$ reálne číslo, ktoré má nekonečné dekadické vyjadrenie. Hovoríme, že číslo $x^{(d)} $, ktoré má $d$ desatinných miest, je správne zaokrúhlenou hodnotou čísla $x$, ak je zaokrúhľovacia chyba $\varepsilon$ taká, že

$\vert \varepsilon \vert = \vert x - x^{(d)} \vert \leq \frac{1}{2} \cdot 10^{-d}$

Príklad 9. Nech $ x= 6,7439966 \dots,$ potom je $ x^{(3)} =6,744$ a $x^{(7)} = 6,7439967$. $\clubsuit$

Ak je $ \bar x$ ľubovoľná aproximácie presnej hodnoty $x$, potom hovoríme, že k-te desatinné číslo je platné, ak platí:

$\vert x- \bar x\vert \leq \frac{1}{2} \cdot 10^{-k}.$

Pri správne zaokrúhlenom čísle je teda každé miesto platné.

Príklad 10. Nech je číslo $ 0,1492$ správne na štyri desatinné čísla. Inými slovami, to znamená, že ide o aproximáciu skutočnej hodnoty, ktorá leží niekde v intervale medzi $ 0,14915 $ a $0,14925$. V takomto prípade aproximácia má štyri platné číslice. Podobne číslo $ 14,92$ má dve platné desatinné miesta a štyri platné číslice, za predpokladu, že jeho chyba neprevýši $0,005$. $\clubsuit$

Príklad 11. Ak je $ x = \pi, \bar x = 0,31415 \cdot 10^1$, potom

$\vert\frac{x-\bar x}{x}\vert \leq 3 \cdot 10^{-5} \leq 0,5 \cdot 10^{-4},$

$\vert x-\bar x\vert \leq 10^{-4} \leq 0,5 \cdot 10^{-3}.$

V tomto prípade má $ \bar x$ len štyri platné číslice a aproximácia $3,1415$ má tri platné desatinné miesta. $\clubsuit$

Ak je počet platných číslic $ n>1$, potom za limitnú relatívnu chybu aproximácie $ \bar x$ s prvou platnou cifrou $k$ možno vziať číslo

$\delta = \frac{1}{2k} \left( \frac{1}{10} \right)^{n-1}.$

Ak pre odhad relatívnej chyby $\delta$ platí

$\delta \leq \frac{1}{2(k+1)} \left(\frac{1}{10}\right)^{n-1},$

potom číslo $ \bar x$ má $n$ platných číslic. Na uvedenom príklade vidíme súvislosť medzi počtom platných číslic a relatívnou chybou aproximácie: zväčšovanie chyby sa prejaví stratou platných číslic a obrátene. Preto sa vo výpočtoch vyhýbame rozdielom blízkych čísel, pri ktorých práve ku tejto strate platných čísel dochádza.

Príklad 12. Koľko platných číslic má číslo $A= 3,7563$ ak relatívna chyba je $1\%$?

Riešenie: Prvá platná číslica je $3$ a keďže relatívna chyba je $ 0,01$, potom platí

$0,01 \leq \frac{1}{2 \cdot 4} \left(\frac{1}{10}\right)^{n-1},$

odkiaľ $n=2.$ Preto číslo $A$ má dve platné číslice. $A$ môžeme zapísať v tvare $A = 3,8$. $\clubsuit$

Príklad 13. Nech

$x_1 = 0,5010278, \ \ \bar x_1 = 0,5010,$

$x_2 = 0,5007812, \ \ \bar x_2 = 0,5008,$

potom

$\vert \Delta x_1\vert = 0,278 \cdot 10^{-4} \leq 0,5 \cdot 10^{-4},$

$\vert\frac{\Delta x_1}{x_1}\vert \leq 0,5 \cdot 10^{-3},$

$\vert \Delta x_2\vert = 0,188 \cdot 10^{-4} \leq 0,5 \cdot 10^{-4},$

$\vert\frac{\Delta x_2}{x_2}\vert \leq 0,5 \cdot 10^{-4}.$

Vypočítame rozdiel uvedených čísel:

$v =x_1-x_2 =0,2466 \cdot 10^{-3},\ \bar v = \bar x_1 -\bar x_2 = 0,2 \cdot 10^{-3},$

$\vert\Delta v \vert \leq 0,5 \cdot 10^{-4}.$

$\vert\frac{\Delta v}{v} \vert \leq 1,9 \cdot 10^{-1}.$

Výstupná relatívna chyba je teda v porovnaní s relatívnymi chybami vstupných údajov omnoho väčšia. $\clubsuit$

Príklad 14. Je daná kvadratická rovnica

$x^2 -56 x +1 =0$

s koreňmi $ x_1=28+\sqrt{783}$ a $ x_2 = 28-\sqrt{783}$. Ak vypočítame $\sqrt{783}$ na päť platných číslic (t.j. s chybou menšou ako $0,5 \cdot 10^{-3}$, $\sqrt{783} = 27,982$), máme: $x_1= 55,982$, $x_2 = 0,018.$ Absolútna chyba koreňov nie je väčšia ako $0,0005$. Ale pre relatívnu chybu platí:

$\vert\frac{\Delta x_1}{x_1}\vert \leq 0,5 \cdot 10^{-5}; \ \ \vert\frac{\Delta x_2}{x_2}\vert \leq 0,8 \cdot 10^{-2}.$

Koreň $x_1$ je určený na päť platných číslic a koreň $x_2$ len na dve platné číslice. Ak chceme aj druhý koreň vypočítať presnejšie, máme dve možnosti:

- vypočítať $\sqrt{783}$ na desať platných číslic, čo je náročnejšie na pamäť počítača aj na čas.

- Koreň $x_2$ vypočítať iným algoritmom, čo predpokladá, že taký algoritmus poznáme; napríklad z vlastnosti koreňov pre túto rovnicu totiž platí:

$x_1 \cdot x_2 =1$. Preto:

$x_2 =\frac{1}{x_1} =\frac{1}{55,982}=0,01786288.$

$\clubsuit$