# Vzdialenosti
Vzdialenosť dvoch daných bodov vypočítame podľa vzťahu (2.1). Bežne sú známe jednoduché vzťahy na výpočet vzdialenosti bodu od priamky v rovine a vzdialenosti bodu od roviny v priestore. Obidva vzťahy sú navzájom veľmi podobné:


Vstupné informácie a Výsledná vzdialenosť




Bod $X_{0} = [x_{0},y_{0}]$ a 		  $d(X_{0},p)=\frac{\vert ax_{0}+by_{0}+c\vert} {\sqrt{a^2+b^2}}$


priamka $p$ určená rovnicou $ax + by + c = 0$


Bod $X_{0}=[x_{0},y_{0},z_{0}]$ a 		 $d(X_{0},\alpha)=\frac{\vert ax_{0}+by_{0}+cz_{0}+d\vert}{\sqrt{a^2+b^2+c^2}}$


rovina $\alpha$ určená rovnicou $ax+by+cz+d=0$


V obidvoch prípadoch čitateľ zlomku na pravej strane dostaneme tak, že do príslušnej rovnice dosadíme súradnice príslušného bodu a vytvoríme absolútnu hodnotu, v menovateli je dĺžka normálového vektora určeného koeficientami príslušnej priamky, resp. roviny.

Príklad 26. Vypočítame vzdialenosť bodu $P[-7,3]$ od priamky $p:\ [x,y] = [-2+3t,1-t]$.

Riešenie: Najskôr nájdeme všeobecnú rovnicu priamky $p$. Jej normálové vektory sú kolmé k jej smerovému vektoru $[3,-1]$, napríklad vektor $\mathbf{n} = [1,3]$. Preto všeobecná rovnica priamky $p$ po úprave je

$ p:\ x + 3 y - 1 = 0. $

Teraz použijeme vzťah pre vzdialenosť bodu od priamky v rovine

$ d(P,p) = \frac{\vert 1.(-7) + 3.3 - 1\vert}{\sqrt{10}} = \frac{1}{\sqrt{10}} = \frac{\sqrt{10}}{10} $

$\clubsuit$

Príklad 27. Rovina

$\pi:\ 7x - 5y + 5z + 2 = 0$

pretína guľovú plochu

$g:\ (x-2)^2 + (y+3)^2 + (z+4)^2 = 11$

v kružnici $k$. Vypočítame polomer kružnice $k$ a napíšeme rovnicu dotykovej roviny $\pi'$ ku guľovej ploche $g$ rovnobežnej s rovinou $\pi$.

Riešenie: Najskôr si určíme vzdialenosť stredu $S[2,-3,-4]$ guľovej plochy od roviny $\pi$

$ d = \frac{\vert 7.2 -5.(-3) + 5.(-4) + 2\vert}{\sqrt{7^2 + (-5)^2 + 5^2}} = \frac{\sqrt{11}}{3}. $

Označme hľadaný polomer $r$, stred kružnice $k$ znakom $C$ a zvoľme ľubovoľný bod $P$ na kružnici $k$. Trojuholník $SPC$ je pravuohlý s pravým uhlom pri vrchole $C$, odvesnami $d$ a $r$ a preponou rovnou polomeru guľovej plochy $\sqrt{11}$. Podľa Pytagorovej vety platí

$ r^2 = 11 - \frac{11}{9} = \frac{88}{9} $

a $r = \frac{2\sqrt{22}}{3}$.
Keďže hľadaná rovina $\pi'$ je rovnobežná s rovinou $\pi$, jej rovnica je

$ 7x - 5y + 5z + d = 0, $

pre isté číslo $d$, ktoré máme nájsť. Keďže vzdialenosť stredu $S$ guľovej plochy od jej dotykovej roviny je rovná polomeru, dostávame rovnicu

$ \frac{\vert 7.2 -5.(-3) + 5.(-4) + d\vert}{\sqrt{99}} = \sqrt{11}, $

po úprave

$ \vert d + 9\vert = 33 $

s dvomi riešeniami $d_{1} = 24$ a $d_{2} = -42$. Hľadané roviny sú dve

$ \pi':\ 7x - 5y + 5z + 24 = 0 \quad a \quad \pi'':\ 7x - 5y + 5z - 42 = 0. $

$\clubsuit$

- Vzdialenosť dvoch rovnobežných priamok v rovine určíme tak, že na ľubovoľnej z nich určíme ľubovoľný bod a vypočítame jeho vzdialenosť od druhej priamky.
- Vzdialenosť dvoch rovnobežných rovín určíme tak, že na ľubovoľnej z nich určíme ľubovoľný bod a vypočítame jeho vzdialenosť od druhej roviny.
- Vzdialenosť priamky rovnobežnej s rovinou určíme tak, že na priamke určíme ľubovoľný bod a vypočítame jeho vzdialenosť od roviny.
- Vzdialenosť bodu od priamky v priestore je rovná vzdialenosti tohoto bodu od jeho kolmého priemetu na danú priamku. Praktický výpočet vzdialenosti bodu $A$ od priamky $p$ prevedieme v štyroch krokoch:

1. Vyjadríme všeobecný vektor $\mathbf{P - A}$, kde $P$ je ľubovoľný bod priamky $P$ v závislosti od parametra priamky,
2. nájdeme tú (jedinú) hodnotu parametra, pre ktorú je tento vektor kolmý na smerový vektor priamky $p$,
3. dosadíme vypočítanú hodnotu parametra do vyjadrenia všeobecného vektora,
4. hľadaná vzdialenosť je rovná dĺžke takto získaného vektora.

Vzdialenosť dvoch rovnobežných priamok v priestore určíme tak, že na ľubovoľnej z nich si zvolíme ľubovoľný bod a postupujeme podľa predchádzajúceho prípadu.

Príklad 28. Vypočítame vzdialenosť rovnobežných rovín $\pi:\ x - 2 y + 3 z - 6 = 0$ a $\pi':\ 2x - 4y + 6z + 6 = 0$.

Riešenie: Zvoľme napríklad $[-3,0,0] \in \pi'$ a vypočítajme jeho vzdialenosť od $\pi$

$ d = \frac{\vert-3 - 6\vert}{\sqrt{1 + 4 + 9}} = \frac{9}{\sqrt{14}} = \frac{9 \sqrt{14}}{14} $

$\clubsuit$

Príklad 29. Vypočítame vzdialenosť bodu $Q[-2,3,1]$ od priamky $p: [x,y,z] = [9 + 4t,-2 - t,$ $2 + 3t]$.

Riešenie:

1. Všeobecný vektor $\mathbf{P - Q}$ má vyjadrenie

    $ \mathbf{P - Q} = [11 + 4t,-5 - t,1 + 3t]. $

2. Tento vektor je kolmý na smerový vektor $\mathbf{s}=[4,-1,3]$ priamky $p$ práve vtedy, ak

    $ 4(11+4t) - 1(-5-t) + 3(1+3t) = 0. $

3. Hľadaná hodnota parametra je preto $t = -2$.
    Po dosadení dostávame súradnice konkrétneho vektora

    $ \mathbf{P_0 - Q} = [3,-3,-5]. $

4. Hľadaná vzdialenosť je

    $ d = \vert\vert\mathbf{P_0 - Q}\vert\vert = \sqrt{9 + 9 + 25} = \sqrt{43}. $

$\clubsuit$

Vzdialenosť dvoch mimobežných priamok určíme v štyroch krokoch:

- vyjadríme všeobecný vektor spájajúci ľubovoľný bod jednej priamky s ľubovoľným bodom druhej priamky v závislosti od parametrov obidvoch priamok,
- nájdeme tie (jednoznačne určené) hodnoty parametrov, pre ktoré je tento vektor kolmý na smerové vektory obidvoch priamok,
- dosadíme takto získané parametre do vyjadrenia všeobecného vektora,
- hľadaná vzdialenosť sa rovná dĺžke takto získaného vektora.

Príklad 30. Vypočítame vzdialenosť prieniku $p$ rovín $\pi:\ x + 2y + z - 5 = 0$ a $\mu:\ x - 2y - 3z - 1 = 0$ od priamky $q:\ [x,y,z] = [-6+3t,-3,-2t]$.

Riešenie: Najskôr určíme vzájomnú polohu daných priamok. Smerový vektor priamky $p$ je kolmý na normálové vektory obidvoch rovín, ktoré ju obsahujú. Je ním teda ľubovoľný násobok vektorového súčinu

$[1,2,1]\times [1,-2,-3] = [-4,4,-4]. $

Kvôli jednoduchosti budeme pracovať s vektorom

$ \mathbf{s_{p}} = [1,-1,1]. $

Parametrické rovnice priamky $p$ dostaneme voľbou ľubovoľného spoločného bodu rovín $\pi$ a $\mu$, napríklad bodu so súradnicami $[5,-1,2]$

$ p:\ [x,y,z] = [5 + s, -1 - s, 2 + s]. $

Z rovníc priamok $p$ a $q$ vidíme, že sú buď rôznobežné alebo mimobežné. Priamka $q$ pretína rovinu $\pi$ v bode so súradnicami $[45,-3,-34]$, ktorý neleží v rovine $\mu$. Preto priamka $q$ nepretína priamku $p$ a obidve sú mimobežné.

1. Ak $A$ je ľubovoľný bod priamky $p$ a $B$ je ľubovoľný bod priamky $q$, tak vektor $\mathbf{B - A} =$
    $[-11+3t-s,-2+s,-2-2t-s]$.
2. Vektor $\mathbf{B - A}$ je kolmý na obidva smerové vektory $\mathbf{s_p} = [1,-1,1]$ a $\mathbf{s_q} = [3,0,-2]$ práve vtedy, ak

    $ 1(-11+3t-s) - 1(-2+s) + 1(-2-2t-s) = 0 $

    a súčasne

    $ 3(-11+3t-s) + 0(-2+s) - 2(-2-2t-s) = 0. $

    Po úprave a riešení sústavy rovníc dostaneme hodnoty $s = -3$ a $t = 2$.
3. Dosadením vypočítaných hodnôt parametrov dostávame konkrétny vektor $\mathbf{B_0 - A_0} = $
    $[-2,-5,-3]$.
4. Hľadaná vzdialenosť mimobežiek $p$ a $q$ je

    $ d = \vert\vert\mathbf{B_0 - A_0}\vert\vert = \sqrt{(-2)^2+(-5)^2+(-3)^2} = \sqrt{38}. $

$\clubsuit$

Na záver poznamenajme, že existujú aj iné spôsoby ako riešiť vyššie popísané úlohy. 