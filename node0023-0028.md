# Rovnice rovinných útvarov

Vo všeobecnosti rovnica rovinného útvaru je rovnica s dvomi neznámymi $x$ a $y$, ktorá určuje tento útvar spôsobom nazvaným v úvode kapitoly ako pravidlo

(P) Ľubovoľný bod $X=[x,y]$ roviny leží v danom útvare práve vtedy, ak jeho súradnice $x$ a $y$ spĺňajú rovnicu útvaru. 

Spôsob, akým získame rovnicu útvaru, závisí od toho aké informácie o útvare máme k dispozícii. V rôznych situáciách dostávame rôzne typy rovníc.

## Normálová rovnica priamky
Predpokladajme, že poznáme súradnice jendého bodu $X_{0}$ danej priamky a niektorý jej normálový vektor n. Potom ľubovoľný bod roviny $X$ leží na danej priamke práve vtedy, ak vektory $\mathbf{X- X_{0}}$ a n sú navzájom kolmé. Na základe uvedených vlastností skalárneho súčinu dostávame normálovú rovnicu priamky:
$ (\mathbf{X- X_{0}})\cdot\mathbf{n} = 0\ . $	(2.8)

Ak túto rovnicu rozpíšeme v súradniciach, dostaneme všeobecnú rovnicu danej priamky.

## Všeobecná rovnica priamky
je rovnica v tvare
$ ax + by +c = 0, \quad \mathrm{kde\ a,b,c\ sú\ reálne\ čísla.} $	(2.9)

Ich geometrický význam je ten, že $\mathbf{n}=[a,b]$ je normálový vektor priamky a číslo $-c$ je rovné skalárnemu súčinu polohového vektora ľubovoľného bodu priamky s normálovým vektorom $[a,b]$, t.j.,ak $X$ je ľubovoľný bod priamky, tak $(\mathbf{X - O})\cdot\mathbf{n}=-c.$ Poznamenajme ešte, že číslo $\vert c\vert$ je priamo úmerné vzdialenosti priamky od začiatku súradnicovej sústavy.
Polroviny určené touto priamkou majú nerovnice
$ ax + by + c \le 0\quad a \quad ax + by + c\ge 0. $ 	(2.10)

Príklad 9. Napíšeme všeobecnú rovnicu priamky určenej bodmi $A[2,5]$ a $B[-1,3]$. Napíšeme tiež rovnicu polroviny určenej touto priamkou a bodom $C[-5,-3]$.

Riešenie: Hľadaná rovnica priamky má tvar $ax + by + c = 0$, kde $a,\ b,\ c$ sú konkrétne reálne čísla, ktoré potrebujeme nájsť. Keďže body $A$ a $B$ ležia na priamke, ich súradnice spĺňajú hľadanú rovnicu, čo vedie k dvom rovniciam pre čísla $a,\ b,\ c$

$ 2 a + 5 b + c = 0 \qquad $ a $\qquad -a + 3b + c = 0. $

Sčítaním prvej a dvojnásobku druhej rovnice dostávame $b = -\frac{3}{11}c$. Dosadením za $b$ do druhej rovnice dostávame $a = \frac{2}{11}c$. Teda sústava má nekonečne veľa riešení, ktoré dostaneme ľubovoľnou voľbou hodnoty $c$. Ak zvolíme napríklad $c = 11$, dostaneme celočíselné hodnoty $a = 2$ a $b = 3$. Hľadaná rovnica je

$ 2 x - 3y + 11 = 0. $

Pri tejto príležitosti poznamenajme, že aj ľubovoľný nenulový násobok tejto rovnice (zodpovedajúci inej voľbe hodnoty $c$) je rovnicou tej istej priamky.
Na určenie znamienka nerovnice hľadanej polroviny dosadíme do ľavej strany rovnice priamky súradnice bodu $C$ a výsledok porovnáme s pravou stranou:

$ 2.(-5) -3.(-3) + 11 = 10 > 0. $

Polrovina je určená nerovnicou $2x - 3y + 11 \ge 0$. $\clubsuit$

## Smernicová rovnica priamky

je rovnica v tvare
$ y = kx +q, $ kde $k, q$ sú reálne čísla.	(2.11)

Číslo $k$ sa volá smernica priamky a je rovné tangensu uhla priamky s kladným smerom osi $x$. Smernica priamky vyjadruje relatívnu zmenu závislej premennej $y$ pri zmene nezávislej premennej $x$. Číslo $q$ je $y-$ ová súradnica priesečníka priamky s osou $y$. Rovnica priamky so smernicou $k$ prechádzajúcej bodom $[x_0,y_0]$ je

$ y-y_0=k(x-x_0).$

## Parametrické rovnice priamky

Ak poznáme jeden bod priamky $X_{0}$ a jej smerový vektor s, tak ľubovoľný bod $X$ leží na danej priamke práve vtedy, ak vektory $\mathbf{X- X_{0}}$ a s sú navzájom rovnobežné. Potom ale existuje reálne číslo t (jednoznačne určené bodom $X$), pre ktoré platí: $\mathbf{X - X_{0}}=t\mathbf{s}$. Ak túto rovnicu rozpíšeme v súradniciach, dostávame parametrické rovnice priamky:
$ x = x_{0} + s_{1} t;\quad y =y_{0} + s_{2} t,\quad t\in{\bf R}. $ 	(2.12)

Číslo t sa volá parameter, $X_{0} = [x_{0},y_{0}]$ je niektorý bod priamky a $\mathbf{s}=[s_{1},s_{2}]$ je smerový vektor priamky. Parametrické rovnice tejto priamky sa tiež píšu vo vektorovom tvare
$[x,y]=[x_{0}+s_{1}t,\;y_{0}+s_{2}t], \quad t\in{\bf R}. $ 	(2.13)

Polpriamka určená bodom $X_{0} = [x_{0},y_{0}]$ a smerovým vektorom $\mathbf{s}=[s_{1},s_{2}]$ má parametrické rovnice
$[x,y]=[x_{0}+s_{1}t,\;y_{0}+s_{2}t], \quad t\in \langle 0,\infty). $ 	(2.14)

Úsečka $AB$, kde $A = [a_{1},a_{2}]$ a $B = [b_{1},b_{2}]$ má parametrické rovnice
$[x,y]= [a_{1}+(b_{1}-a_{1})t,\; a_{2}+(b_{2}-a_{2})t], \quad t\in\langle 0,1\rangle. $ 	(2.15)

Príklad 10. Napíšeme všeobecnú, smernicovú a parametrické rovnice priamky so smernicou $-\frac{1}{2}$ a prechádzajúcej bodom $P[3,-2]$.

Riešenie: Smernicová rovnica priamky má tvar $y = -\frac12 x + q$, pričom súradnice bodu $P$ ju spĺňajú

$ -2 = -\frac{1}{2}.3 + q, $ teda $ q = -\frac12. $

Hľadaná smernicová rovnica je $y = -\frac12 x -\frac12$. Keď v tejto rovnici prenesieme výraz na pravej strane na ľavú stranu, dostaneme rovnicu všeobecnú

$ \frac12 x + y + \frac12 = 0. $

Ak chceme, aby koeficienty rovnice boli celé čísla, vynásobíme rovnicu číslom $ 2$

$ x + 2 y + 1 = 0. $

Na určenie parametrických rovníc potrebujeme súradnice smerového vektora priamky, pričom z poslednej rovnice poznáme jej normálový vektor $\mathbf{n} = [1,2]$. Môžeme preto pracovať so smerovým vektorom $\mathbf{s} = [-2,1]$, ktorý spolu s bodom $P$ určí parametrické rovnice

$[x,y]= [3 - 2 t,-2 + t]. $

$\clubsuit$

Príklad 11. Sú dané body $A[6,-1]$ a $B[-4,5]$. Napíšeme rovnicu úsečky $AB$ a nájdeme súradnice takého bodu $C$ na úsečke $AB$ aby platilo $d(A,C) = 2.d(B,C)$.

Riešenie: Parametrické rovnice úsečky sú

$[x,y]= [6 - 10 t,-1 + 6 t],\quad t \in \langle 0,1 \rangle. $

Bod $C$ leží v dvoch tretinách úsečky smerom od bodu $A$ k bodu $B$, preto jeho súradnice dostaneme pre hodnotu parametra $t = \frac23$ dosadením do parametrických rovníc. $C = [-\frac23,3]$. $\clubsuit$

## Rovnice kužeľosečiek
Kružnica so stredom $S=[x_{0},y_{0}]$ a polomerom $r$ má rovnicu

$ (x-x_{0})^2+(y-y_{0})^2=r^2. $ 	(2.16)

Elipsa so stredom $S=[x_{0},y_{0}]$ a polosami dĺžok $a$,$b$ má rovnicu

$ \frac{(x-x_{0})^2}{a^2}+\frac{(y-y_{0})^2}{b^2}=1. $ 	(2.17)

Hyperbola so stredom $S=[x_{0},y_{0}]$ a poloosami dĺžok $a$,$b$ má rovnicu

$\displaystyle \frac{(x-x_{0})^2}{a^2}-\frac{(y-y_{0})^2}{b^2}$ 
$\textstyle =$ 	$\displaystyle 1,\quad \mathrm{ak\ je\ hlavná\ os\ v\ smere\ osi\ x}$ 	(2.18)

$\displaystyle \frac{(x-x_{0})^2}{a^2}-\frac{(y-y_{0})^2}{b^2}$ 	$\textstyle =$ 	$\displaystyle -1,\quad \mathrm{ak\ je\ hlavná\ os\ v\ smere\ osi\ y.}$ 	(2.19)

Parabola s vrcholom $V=[x_{0},y_{0}]$ a parametrom $p$ má rovnicu

$\displaystyle (x-x_{0})^2$ 
$\textstyle =$ 	$\displaystyle 2p(y-y_{0}),\quad \mathrm{ak\ je\ os\ paraboly\ v\ smere\ osi\ y}$ 	(2.20)

$\displaystyle (y-y_{0})^2$ 	$\textstyle =$ 	$\displaystyle 2p(x-x_{0}),\quad \mathrm{ak\ je\ os\ paraboly\ v\ smere\ osi\ x.}$ 	(2.21)

Príklad 12. Nájdeme všetky čísla $c$, pre ktoré bod $P[c,-4]$ leží na elipse s rovnicou $\frac{(x-3)^2}{4} + \frac{(y+2)^2}{9} = 1$. Pre ktoré čísla $d$ existuje bod so súradnicami $[c,d]$ na tejto elipse?

Riešenie: Dosadením súradníc bodu $P$ do rovnice elipsy dostaneme rovnicu pre neznámu hodnotu $c$

$ \frac{(c-3)^2}{4} + \frac{(-4+2)^2}{9} = 1 $

Po úprave

$ (c - 3)^2 = \frac{20}{9} $

dostávame dve riešenia $c = 3 + \frac{2\sqrt{5}}{3}$ a $c = 3 - \frac{2\sqrt{5}}{3}$.
Pre číslo $d$ existuje na danej elipse bod so súradnicami $[c,d]$ práve vtedy, ak rovnica

$ \frac{(c-3)^2}{4} + \frac{(d+2)^2}{9} = 1 $

s neznámou $c$ má riešenie. Po podobnej úprave ako v prvej časti dostaneme

$ 9(c-3)^2 = 36 - 4(d+2)^2 $

Táto rovnica má riešenie práve vtedy, ak je na pravej strane nezáporné číslo

$ 36 - 4(d+2)^2 \ge 0. $

Táto nerovnica platí práve vtedy, ak $(d+2)^2 \le 9$. Riešením poslednej nerovnice sú všetky čísla $d \in \langle -5,1 \rangle$.
Na druhú otázku môžeme nájsť odpoveď aj jednoduchším spôsobom, keď si uvedomíme, že stred danej elipsy je v bode $[3,-2]$ a dĺžka jej poloosi v smere osi $y$ je $3$. Preto $y$-ové súradnice všetkých bodov tejto elipsy sú v intervale $\langle -5,1 \rangle$. $\clubsuit$

Príklad 13. Nájdeme rovnicu paraboly s vrcholom $V[5,-2]$ prechádzajúcej bodom $P[2,3]$ s osou rovnobežnou s osou $x$. Nájdeme tiež na parabole bod súmerný s bodom $P$ podľa osi paraboly.

Riešenie: Do vzťahu 2.21 dosadíme za hodnoty $x_0$ a $y_0$ súradnice vrchola $V$ a za hodnoty $x$ a $y$ súradnice bodu $P$. Dostaneme tak rovnicu, ktorá určí parameter paraboly

$ (3 - (-2))^2 = 2 p (2 - 5) $

s riešením $p = -\frac{25}{6}$. Hľadaná rovnica je

$ (y + 2)^2 = -\frac{25}{3}(x - 5). $

Keďže os paraboly je rovnobežná s osou $x$, bod súmerne združený s bodom $P$ podľa osi paraboly má tú istú $x$-ovú súradnicu $ 2$ rovnako ako bod $P$. Jeho $y$-ovú súradnicu nájdeme ako riešenie rovnice

$ (y + 2)^2 = -\frac{25}{3}(2 - 5) $

rôzne od čísla $3$, ktorým je číslo $-7$. Súmerný bod s bodom $P$ má súradnice $[2,-7]$. $\clubsuit$